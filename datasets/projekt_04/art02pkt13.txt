13)	Rozdział 14 otrzymuje brzmienie:
„Rozdział 14 Szkolenia w okresie próbnym
Art. 91. W okresie próbnym kierowca jest obowiązany:
1)	odbyć kurs dokształcający w zakresie bezpieczeństwa ruchu drogowego oraz praktyczne szkolenie w zakresie zagrożeń w ruchu drogowym po upływie 4 miesięcy od dnia rozpoczęcia okresu próbnego, ale nie później niż przed upływem 12 miesięcy do dnia jego zakończenia;
2)	przedstawić staroście zaświadczenia o ukończeniu szkolenia i kursu, o których mowa w pkt 1, przed upływem okresu próbnego.
Art. 92. 1. Starosta wydaje decyzję administracyjną o przedłużeniu okresu próbnego:
1)	o kolejne 2 lata, jeżeli w trakcie jego trwania kierowca popełnił dwa wykroczenia przeciwko bezpieczeństwu w komunikacji stwierdzone w tym okresie mandatem karnym, prawomocnym wyrokiem sądu lub orzeczeniem organu orzekającego w sprawie o naruszenie w postępowaniu dyscyplinarnym;
2)	o czas zatrzymania prawa jazdy, o którym mowa w art. 102 ust. 5. 
2. W przypadku gdy okres próbny miałby zostać przedłużony po raz trzeci starosta wydaje decyzję administracyjną o cofnięciu uprawnienia do kierowania pojazdami.
3. Administrator danych i informacji zgromadzonych w centralnej ewidencji kierowców przekazuje niezwłocznie staroście informację o popełnieniu przez kierowcę dwóch wykroczeń przeciwko bezpieczeństwu w komunikacji stwierdzonych w tym okresie mandatami karnymi lub prawomocnymi wyrokami sądów, będących podstawą przedłużenia okresu próbnego.
4. Starosta przesyła niezwłocznie informację o popełnieniu przez kierowcę dwóch wykroczeń przeciwko bezpieczeństwu w komunikacji stwierdzonych w tym okresie mandatami karnymi lub prawomocnymi wyrokami sądów, podając datę oraz termin przedłużenia okresu próbnego:
1)	kierowcy;
2)	administratorowi danych i informacji zgromadzonych w centralnej ewidencji kierowców.
5. Przez wykroczenia, o których mowa w ust. 1 pkt 1, rozumie się czyny popełnione przez kierowcę pojazdu określone w:
1)	art. 86 § 1, 1a lub 2, art. 86b § 1, art. 87 § 1, art. 92a § 2, art. 92b, art. 97a lub art. 98 ustawy z dnia 20 maja 1971 r. - Kodeks wykroczeń (Dz. U. z 2023 r. poz. 2119 oraz z 2024 r. poz. 1907);
2)	art. 90, art. 92 § 1 lub 2 lub art. 97 ustawy z dnia 20 maja 1971 r. - Kodeks wykroczeń, w związku z niestosowaniem się odpowiednio do art. 25 ust. 1-3 ustawy z dnia 20 czerwca 1997 r. - Prawo o ruchu drogowym lub znaków drogowych regulujących pierwszeństwo przejazdu, sygnałów świetlnych zakazujących wjazdu za sygnalizator lub poleceń i sygnałów dawanych przez osoby kierujące ruchem lub uprawnione do jego kontroli.
Art. 93 1. Kurs dokształcający w zakresie bezpieczeństwa ruchu drogowego, o którym mowa w art. 91 pkt 1, prowadzi odpłatnie wojewódzki ośrodek ruchu drogowego.
2. Kurs dokształcający w zakresie bezpieczeństwa ruchu drogowego jest prowadzony w formie zajęć  teoretycznych, trwających 2 godziny, i obejmuje przedstawienie:
1)	czynników mających wpływ na bezpieczeństwo ruchu drogowego;
2)	osobistych i społecznych skutków wypadków drogowych;
3)	psychofizycznych aspektów kierowania pojazdem i uczestnictwa w ruchu drogowym.
3. Wojewódzki ośrodek ruchu drogowego wydaje zaświadczenie o ukończeniu kursu kierowcy, który uczestniczył we wszystkich przewidzianych w programie zajęciach.
Art. 94 1. Praktyczne szkolenie w zakresie zagrożeń w ruchu drogowym, o którym mowa w art. 91 pkt 1, prowadzi odpłatnie ośrodek doskonalenia techniki jazdy.
2. Praktyczne szkolenie w zakresie zagrożeń w ruchu drogowym jest przeprowadzane w formie ćwiczeń praktycznych, trwających 1 godzinę i ma na celu:
1)	uświadomienie niebezpieczeństw wynikających z nadmiernej i niedostosowanej do warunków ruchu prędkości;
2)	kształtowanie postawy defensywnej u osoby szkolonej.
3. Ośrodek doskonalenia techniki jazdy może zawrzeć porozumienie z  wojewódzkim ośrodkiem ruchu drogowego lub ośrodkiem szkolenia kierowców posiadającym poświadczenie potwierdzające spełnianie dodatkowych wymagań, o  których mowa w art. 31, o odpłatnym uczestnictwie osoby szkolonej w   praktycznym szkoleniu, o których mowa w art. 91  pkt 1.
4. W przypadku, o którym mowa w ust. 3, praktyczne szkolenie, o którym mowa w art. 91 pkt 1, jest przeprowadzane w formie ćwiczeń praktycznych, trwających 12 godzin, w sposób zapewniający:
1)	uświadomienie niebezpieczeństw wynikających z nadmiernej i niedostosowanej do warunków ruchu prędkości;
2)	kształtowanie postawy defensywnej u osoby szkolonej.
5. Ośrodek doskonalenia techniki jazdy wydaje zaświadczenie o ukończeniu praktycznego szkolenia, o którym mowa w art. 91  pkt 1, kierowcy, który zgodnie z danymi przekazanymi odpowiednio przez wojewódzki ośrodek ruchu drogowego lub ośrodek szkolenia kierowców posiadający poświadczenie potwierdzające spełnianie dodatkowych wymagań, o których mowa w art. 31, uczestniczył we wszystkich przewidzianych w programie zajęciach.
Art. 95. 1. Minister właściwy do spraw transportu określi, w drodze rozporządzenia:
1)	szczegółowe programy:
a)	kursu dokształcającego w zakresie bezpieczeństwa ruchu drogowego,
b)	praktycznego szkolenia w zakresie zagrożeń w ruchu drogowym, prowadzonego w trybie, o którym mowa w art. 94 ust. 2 lub ust. 3 i 4;
2)	wzory dokumentów związanych z przeprowadzaniem szkolenia i kursu, o których mowa w pkt 1, w tym wzory zaświadczeń o ich ukończeniu;
3)	wysokość opłaty za kurs dokształcający w zakresie bezpieczeństwa ruchu drogowego, przy czym jej wysokość nie może przekroczyć 100 zł;
4)	wysokość opłaty za praktyczne szkolenie w zakresie zagrożeń w ruchu drogowym, przy czym jej wysokość nie może przekroczyć 200 zł za godzinę.
2. W rozporządzeniu, o którym mowa w ust. 1, należy uwzględnić:
1)	okoliczności, przyczyny wypadków drogowych i ich konsekwencje oraz konieczność przeciwdziałania wypadkom drogowym;
2)	potrzebę ujednolicenia dokumentów stosowanych w związku z przeprowadzaniem szkolenia i kursu;
3)	koszty rzeczowe i osobowe związane z przeprowadzaniem zajęć;
4)	różnice programowe w ramach praktycznego szkolenia w zakresie zagrożeń w ruchu drogowym, prowadzonego w trybie, o którym mowa w art. 94 ust. 2 lub ust. 3 i 4.”;